---
title: "Sauerbraten"
author: "Jan Malčák"
description: 'Tak jsem nainstaloval novou hru jménem Sauerbraten. Je to 3D hra pro jednoho hráče. Umožňuje i multiplayer, takže si můžete zahrát po netu s kamarádama. K dispozici je několik variant hry od deathmatch až po capture the flag. Hra obsahuje vlastní editor, kterým se dá tvořit v reálném čase.'
date: '2009-06-12T17:26:00+02:00'
tag: ["hry", "linux"]
readingTime: 1
---

Jedná se o čistokrevnou 3D akci klasického rychlého typu, kde prostě běháte a „smažíte” to do nepřátel hlava nehlava. Pokud máte rádi Quake, Dooma a podobné hry, určitě se vám bude zamlouvat. Hra Sauerbraten jde hrát jak na Windows tak na Linuxu. 

Celá hra je pak šířena jako freeware a jednotlivé části (mapy, textury,…) mají různé licence, na což je potřeba si dát při případných úpravách a šíření dobrý pozor.

Z herních módů si můžete zvolit singleplayer a multiplayer. Obě varianty jsou si velmi podobné, ve hře pro jednoho hráče ale vaše „síťové” protivníky nahradí umělí boti. Boti se liší vzezřením, zbraněmi, výdrží ap. Vy máte k dispozici celkem sedm zbraní: pěst (motorovka), pistoli, brokovnici, samopal, raketomet, pušku a granátomet. Kromě zbraní budete v průběhu hry také získávat lékárničky, brnění a jiné pomůcky.

Co se týče hardwarových nároků, oficiálně uváděné minimum je procesor na 800 MHz, 128 MB paměti a akcelerovaná grafická karta s 32 MB video paměti. Pokud však máte něco rychlejšího, užijete si hru ještě lépe.